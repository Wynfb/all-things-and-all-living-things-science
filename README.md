# 萬物眾生科學

## 第一章

道可道，非恒道也；名可命，非恒名也。無名，萬物之始也；有名，萬物之母也。故恒無欲，以觀其妙；恒有欲，以觀其所徼。此兩者同出，異名同謂。玄之又玄之，眾妙之門。

## 第二章

天下皆知美之為美，惡已；皆知善之為善，斯不善矣。故有無之相生，難易之相成，短長之相形，高下之相傾，音聲之相和，先後之相隨。是以聖人居無為之事，行不言之教。萬物作而弗始，為而弗持，成功而弗居。夫唯弗居，是以弗去。

## 第三章

不尚賢，使民不爭；不貴難得之貨，使民不為盜；不見可欲，使心不亂。是以聖人之治也，虛其心，實其腹，弱其志，強其骨。恒使民無知無欲，使夫知不敢、弗為，則無不治矣。

## 第四章

道沖而用之，又弗盈。淵兮，似萬物之宗。挫其銳，解其紛，和其光，同其塵。湛兮似或存。吾不知其誰子，象帝之先。

## 第五章

天地不仁，以萬物為芻狗；聖人不仁，以百姓為芻狗。天地之間，其猶橐籥虖？虛而不屈，動而愈出。多聞數窮，不若守於中。

## 第六、七章

谷神不死，是謂玄牝；玄牝之門，是謂天地之根。緜乎若存，用之不勤。天長地久。天地之所以能長且久者，以其不自生也，故能長生。是以聖人後其身而身先，外其身而身存。不以其無私虖？故能成其私。
