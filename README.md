# 萬物眾生科學

## 第一章

道可道，非恒道也；名可命，非恒名也。無名，萬物之始也；有名，萬物之母也。故恒無欲，以觀其妙；恒有欲，以觀其所徼。此兩者同出，異名同謂。玄之又玄之，眾妙之門。

## 第二章

天下皆知美之為美，惡已；皆知善之為善，斯不善矣。故有無之相生，難易之相成，短長之相形，高下之相傾，音聲之相和，先後之相隨。是以聖人居無為之事，行不言之教。萬物作而弗始，為而弗持，成功而弗居。夫唯弗居，是以弗去。

## 第三章

不尚賢，使民不爭；不貴難得之貨，使民不為盜；不見可欲，使心不亂。是以聖人之治也，虛其心，實其腹，弱其志，強其骨。恒使民無知無欲，使夫知不敢、弗為，則無不治矣。

## 第四章

道沖而用之，又弗盈。淵兮，似萬物之宗。挫其銳，解其紛，和其光，同其塵。湛兮似或存。吾不知其誰子，象帝之先。

## 第五章

天地不仁，以萬物為芻狗；聖人不仁，以百姓為芻狗。天地之間，其猶橐籥虖？虛而不屈，動而愈出。多聞數窮，不若守於中。

## 第六、七章

谷神不死，是謂玄牝；玄牝之門，是謂天地之根。緜虖若存，用之不勤。天長地久。天地之所以能長且久者，以其不自生也，故能長生。是以聖人後其身而身先，外其身而身存。不以其無私虖？故能成其私。

## 第八章

上善如水，水善利萬物而有靜。眾人之所惡，故幾於道矣。居善地，心善淵，予善天，言善信，政善治，事善能，動善時。夫唯不爭，故無尤。

## 第九章

持而盈之，不如其已。揣而捃之，不可長保。金玉盈室，莫能守。富貴而驕，自遺咎。功遂身退，天之道也。

## 第十章

載營魄抱一，能毋離虖？搏氣致柔，能嬰兒虖？滌除玄鑑，能毋有疵虖？愛民治國，能毋以智虖？天門啟閉，能為雌虖？明白四達，能毋以智虖？故生之畜之，生而弗有，長而弗宰，是謂玄德。

## 第十一章

卅輻同一轂，當其無，有車之用也。挺埴器，當其無，有埴器之用也。鑿戶牖，當其無，有室之用也。故有之以為利，無之以為用。

## 第十二章

五色令人目盲，驅騁田獵令人心發狂，難得之貨令人行妨，五味令人之口爽，五音令人之耳聾。是以聖人為腹不為目，故去彼取此。

## 第十三章

寵辱若驚，貴大患若身。何謂寵辱？寵為下，是謂寵辱。得之若驚，失之若驚，是謂寵辱若驚。何謂貴大患若身？吾所以有大患者，為吾有身；及吾無身，吾有何患？故貴以身為天下，若可以託天下；愛以身為天下，若可以寄天下。

## 第十四章

視而弗見，命之曰夷；聽而弗聞，命之曰希；搏而弗得，命之曰微。三也，不可致計，故混而為一。三也，其上不𰖢，其下不忽。台台微微，不可命，復歸於無物。是謂無狀之狀，無物之象，是謂惚恍。隨而不見其後，迎而不見其首。執古之道，以御今之有，以知古始，是謂道紀。

## 第十五章

古之為士者，微妙玄達，深不可識。夫唯不可識，故強為之容曰：蹴虖其如冬涉水，猶虖其如畏四鄰，儼虖其如客，渙虖其如冰之釋，敦虖其如樸，沌虖其如濁，廣虖其如谷。孰能濁以静之？徐清。孰能安以動之？徐生。抱此道者不欲盈，夫唯不盈，是以能敝不成。

## 第十六章

致虛，極；積正，篤。萬物竝作，吾以觀其復。天物芸芸，各復歸其根。曰靜，靜曰復命。復命，常也；知常，明也。不知常，妄作，兇。知常曰容，容乃公，公乃王，王乃天，天乃道，道乃久，沒而不殆。

## 第十七、十八、十九章

太上，下知有之；其次，親譽之；其次，畏之；其下，侮之。信不足，焉有不信。猶虖其貴言。成功遂事，百姓曰我自然。故大道廢，焉有仁義；智慧出，焉有大偽；六親不和，焉有孝慈；國家昏亂，焉有貞臣。絕聖棄智，民利百倍；絕仁棄義，民復孝慈；絕巧棄利，盜賊無有。此三言以為文未足，故令之有所屬。見素抱樸，少私寡欲。

## 第二十章

絕學無憂。唯與訶，其相去幾何？美與惡，其相去何若？人之所畏，不可以不畏人。荒虖，未央哉！眾人熙熙，若享大牢而春登臺。我泊兮未兆，若嬰兒之未咳。絫兮，似無所歸。眾人皆有餘，而我獨匱。我愚人之心也，沌沌虖。俗人昭昭，我獨若昏；俗人察察，我獨昏昏。忽兮，其如晦；恍兮，其無所止。眾人皆有以，而我獨頑以鄙。我欲獨異於人，而唯貴食母。

## 第二十一章

孔德之容，唯道是從。道之物，唯恍唯惚。惚兮恍兮，其中有象兮。恍兮惚兮，其中有物兮。幽兮冥兮，其中有情兮。其情甚真，其中有信。自今及古，其名不去，以悅眾父。吾何以知眾父之然哉？以此。

## 第二十二章

曲則全，枉則正，洼則盈，敝則新，少則得，多則惑。是以聖人執一以為天下牧。不自見故明，不自是故彰，不自伐故有功，弗矜故長。夫唯無爭，故天下莫能與之爭。古之所謂曲全者，幾語邪？誠全歸之也。

## 第二十三章

希言自然。故飄風不終朝，驟雨不終日。孰為此？天地弗能久，而況於人虖？故從事而道者同於道，得者同於德，失者同於失。故同於道者，道亦得之；同於失者，道亦失之。信不足，焉有不信。

## 第二十四章

企者不立，自見者不明，自是者不彰，自伐者無功，矜者不長。其在道也，餘食贅行，物或惡之，故有欲者弗居。

## 第二十五章

有物混成，先天地生。寂寥，獨立而不改，遍行而不殆，可以為天下母。吾不知其名，其字曰道，吾強為之名曰大。大曰逝，逝曰遠，遠曰返。天大，地大，道大，王亦大。域中有四大，而王居一焉。人灋地，地灋天，天灋道，道灋自然。

## 第二十六章

重為輕根，靜為躁君。是以君子終日行，而不遠其輜重。雖有縈館，燕處超若。奈何萬乘之王，而以身輕於天下？輕則失本，躁則失君。

## 第二十七章

善行者無轍跡，善言者無瑕謫，善數者不用籌筴。善閉者無關鍵，不可啟；善結者無繩約，不可解。故聖人恒善救人，而無棄人，物無棄材，是謂𢘽明。善人，善人之師也；不善人，善人之資也。不貴其師，不愛其資，雖智必大迷，此謂妙要。

## 第二十八章

知其雄，守其雌，為天下谿；謂天下谿，恒德不離，復歸於嬰兒。知其白，守其𪑾，為天下谷；為天下谷，恒德乃足，復歸於樸。知其白，守其黑，為天下式；為天下式，恒德不忒，復歸於無極。樸散則為成器，聖人用則為官長。

## 第二十九章

大製無割。將欲取天下而為之，吾見其不得已。天下神器，非可為，為之者敗之，執之者失之。物或行或隨，或噓或吹，或強或挫，或培或墮。是以聖人去甚，去奢，去泰。

## 第三十章

以道佐人主，不以兵強於天下，其事好還。師之所居，楚棘生之。善者果而已，不以取強。故國而毋矜，果而毋驕，果而無伐，果而毋不得已。物壯則老，謂之不道，不道早已矣。

## 第三十一章

夫佳美，不祥之器也，物或惡之，故有欲者弗居也。是以君子居則貴左，用兵則貴右。兵者，非君子之器也，不祥之器也。不得已而用之，銛鏤為上，弗美。若美之，是樂之；樂之，是樂殺人。是樂殺人，不可以得志於天下。是以吉事尚左，喪事尚右。偏將軍居左，上將軍居右，言以喪禮居之。殺人眾，則以悲哀莅之。戰勝，以喪禮居之。

## 第三十二、三十三章

道恒無名，樸雖小，天下弗敢臣。侯王若能守之，萬物將自賓。天地相合，以輸甘露，民莫之令而自均焉。始正有名，名亦既有，夫亦將知止，知止所以不殆。譬道之在天下，猶小谷之與江海。故知人者智，自知者明。勝人者有力，自勝者強。知足者富，強行者有志，不失其所者久，死而不亡者壽。

## 第三十四章

道泛兮，其可左右。萬物作而生弗辤，成功而弗名有，愛利萬物而弗為主。故恒無欲矣，可名於小；萬物歸焉而弗為主，可名於大。是以聖人能成大也，以其不為大，故能成大。

## 第三十五章

設大象，天下往；往而不害，焉平太。樂與餌，過客止。道之出言曰：淡兮其味無。視之不足見，聽之不足聞，用之不可既也。

## 第三十六章

將欲翕之，必固張之；將欲弱之，必固強之；將欲廢之，必固舉之；將欲奪之，必固予之，是謂微明。耎弱勝強。魚不可脫於淵，國之利器不可以示人。

## 第三十七章

道恒無為。侯王若能守之，萬物將自化。化而欲作，吾將鎮之以無名之樸。無名之樸，夫亦將不辱。不辱以靜，天地將自正。

## 第三十八章

上德不德，是以有德；下德不失德，是以無德。上德無為而無以為，下德為之而無以為，上仁為之而無以為，上義為之而有以為，上禮為之而莫之應，則攘臂而扔之。故失道而後德，失德而後仁，失仁而後義，失義而後禮。夫禮，忠信之淺而亂之首也。前識者，道之華而愚之首也。是以大丈夫居其厚，不居其薄；居其實，不居其華。故去彼取此。

## 第三十九章

昔得一者，天得一以清，地得一以寧，神得一以靈，谷得一以盈，侯王得一以為正。其致之也，天毋已清將恐列，地毋已寧將恐廢，神毋已靈將恐歇，谷毋已盈將恐竭，侯王毋已貴以高將恐蹶。是故必貴以賤為本，必高以下為基。是以侯王自謂孤寡不穀，此其賤之本邪？非也？故致數譽無譽。不欲琭琭如玉，珞珞如石。

## 第四十章

反者道之動也，弱者道之用也。天下之物生於有，有生於無。

## 第四十一章

上士聞道，勤能行。中士聞道，若存若亡。下士聞道，大笑之。弗笑，不足以為道。是以建言有之曰：明道如昧，進道如退，夷道如纇；上德如谷，大白如𪑾，廣德如不足，建德如偷，質真如渝；大方無隅，大器免成，大音希聲，大象無形，道殷無名。夫唯道，善始且成。

## 第四十二章

道生一，一生二，二生三，三生萬物。萬物負陰抱陽，沖氣以為和。人之所惡，唯孤寡不穀，而王公以自命也。是故物或損而益，或益而損。人之所教，亦我而教人。故強梁者不得死，吾將以為教父。

## 第四十三章

天下之至柔，馳騁於天下之至堅。無有入於無間。吾是以知無為之有益也。不言之教，無為之益，天下希及之矣。

## 第四十四章

身與名孰親？身與貨孰多？得與亡孰病？是故甚愛必大費，多藏必厚亡。故知足不辱，知止不殆，可以長久。

## 第四十五章

大成如缺，其用不敝。大盈如沖，其用不窮。大直如詘，大巧如拙，大盛如絀。躁勝寒，靜勝熱，清靜為天下正。

## 第四十六章

天下有道，卻走馬以糞。天下無道，戎馬產於郊。故罪莫大於可欲，禍莫大於不知足，咎莫慘於欲得。故知足之足，恒足矣。

## 第四十七章

不出於戶，以知天下；不窺於牖，以知天道。其出彌遠，其知彌少。是以聖人弗行而知，弗見而名，弗為而成。

## 第四十八章

為學者日益，為道者日損。損之又損之，至於無為，無為而無不為。取天下者恒以無事，及其有事，又不足以取天下。

## 第四十九章

聖人恒無心，以百姓之心為心。善者吾亦善之，不善者吾亦善之，得善也。信者吾信之，不信者吾亦信之，得信也。聖人之在天下也，歙歙然，為天下渾心。而百姓皆屬其耳目焉，聖人而皆孩之。

## 第五十章

出生入死。生之徒十有三，死之徒十有三，而民生生焉，動皆之死地之十有三。夫何故也？以其生生也。蓋聞善攝生者，陵行不避兕虎，入軍不被兵革。虎無所措其爪，兕無所揣其角，兵無所容其刃。夫何故也？以其無死地焉。

## 第五十一章

道生之，德畜之，物形之，勢成之。是以萬物尊道而貴德。道之尊，德之貴，夫莫之爵而恒自然。故道生之畜之，長之育之，成之熟之，養之覆之。故生而弗有，為而弗持，長而弗宰，是謂玄德。

## 第五十二章

天下有失，可以為天下母。既得其母，以知其子；既知其子，復守其母，歿身不殆。塞其兌，閉其門，終身不勤。啟其兌，濟其事，終身不勑。見小曰明，守柔曰強。用其光，復歸其明，毋遺身殃，是謂襲常。
